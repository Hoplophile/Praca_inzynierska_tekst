\chapter{Wstęp}
\label{cha:wstep}

Otaczający nas świat jest pełen dźwięków pochodzących z różnych źródeł. Możemy wyróżnić dźwięki powszechnie uważane za przyjemne oraz nieprzyjemne dla ucha, najczęściej ze względu na ich głośność. Narażenie na nadmierny hałas jest w dużej mierze zależne od naszego miejsca pracy. Pracownika biurowego mogą irytować samochody słyszane przez uchylone okno, a dla osoby pracującej na budowie hałas ciężkich maszyn to normalny dźwięk otoczenia. Ze względu na charakter pracy przy biurku, poziom dźwięku w pomieszczeniach biurowych reguluje polska norma "Dopuszczalne wartości poziomu dźwięku na stanowisku pracy"\cite{PolskaNormaCisnienia}. Jednak niezależnie od miejsca pracy, wszyscy są równie narażeni na skutki przebywania w ciągłym hałasie i potrzebują stosownej ochrony przed nim.

Wystawienie na zbyt wysoki poziom ciśnienia akustycznego prowadzi do rozdrażnienia, zmęczenia, a w konsekwencji do uszkodzenia słuchu. Z tego powodu tworzone są różne rozwiązania pozwalające polepszyć samopoczucie i chronić słuch. 

Fala akustyczna jest falą mechaniczną, dlatego można ją stosunkowo łatwo tłumić bez użycia elektroniki. Takie rozwiązanie ma jednak swoje wady. Słuchawka musi być duża i ciężka, żeby zmieścić jak najwięcej materiału tłumiącego, a sama metoda działa dobrze dla częstotliwości od $ 20Hz $ do $ 800Hz $ i tłumi do $ 30dB $\cite{SennheiserANC}. Z pomocą przychodzą układy elektroniczne służące do aktywnego tłumienia zakłóceń, czyli nakładania fali przesuniętej w fazie o $180^\circ$ na oryginalny dźwięk. Te z kolei dzielą się na cyfrowe oraz analogowe. 

Praktyczne zastosowania różnych technik tłumienia fal akustycznych są obecne w wielu dziedzinach. Są to między innymi:
\begin{itemize}
	\item przydrożne ekrany dźwiękochłonne
	\item ochronniki słuchu ogólnego zastosowania
	\item słuchawki multimedialne z ANC (ang. \textit{Active Noise Cancelling} - Aktywne Tłumienie Szumu)
	\item systemy wyciszania w pojazdach
	\item strzeleckie ochronniki słuchu
\end{itemize}

W poniższej pracy skupiono się na tych ostatnich. Postanowiono zaprojektować, zaprogramować i zbudować słuchawki taktyczne, które w normalnych warunkach przepuszczają dźwięki z zewnątrz i umożliwiają normalny odbiór dźwięków otoczenia, a w razie wystąpienia niebezpiecznie dużych natężeń - wytłumiają aktywnie, chroniąc słuch.

Pomysł powstał po styczności ze słuchawkami taktycznymi, które tłumiły fale jedynie pasywnie. Postanowiono połączyć aktywne wyciszanie stosowane w słuchawkach multimedialnych z podgłaśnianiem dźwięków pożądanych, czyli np. rozmów. Pozwoliłoby to na zmniejszenie rozmiaru słuchawek, które zamiast materiału tłumiącego zawierałyby tylko niewielki układ elektroniczny. Pomysł, choć autorski, okazał się być już stosowany na rynku.